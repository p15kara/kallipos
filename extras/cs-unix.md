
![](pdp11-tty-unix.md){.figure}

![](unix-shell.md){.figure}

Το Unix είναι περισσότερο γνωστό σε όσους ασχολούνται με τα λειτουργικά συστήματα και σχεδόν καθόλου γνωστό στην κοινότητα της διάδρασης και των γραφικών διεπαφών χρήστη. Πράγματι, οι γραφικές διεπαφές σε όλα τα Unix είναι συνήθως αντίγραφα από τις αντίστοιχες εμπορικές με βασικό σημείο διαφοροποίησης την διάθεση ανοικτού πηγαίου κώδικα. Εκτός από την γραφική διεπαφή όμως, το Unix παρέχει και κυρίως βασίζεται στην διεπαφή της γραμμής εντολών, η οποία είναι από τα σημαντικότερα κεφάλαια.


Η διάδραση με την γραμμή εντολών είναι από τους πρώτους τρόπους χρήσης των υπολογιστών, αλλά η αξία της παραμένει διαχρονική. Η γραμμή εντολών έγινε αρχικά δημοφιλής με το σύστημα Unix, ενώ διατηρεί την χρησιμότητα της σε σύγχρονα συστήματα όπως οι διεπαφές γραπτών μηνυμάτων ή διαλόγων με ρομπότ στα κινητά τηλέφωνα και στις φωνητικές πύλες. Αν και θεωρείται δύσκολη στην χρήση, τουλάχιστον για τους αρχάριους, η διαχρονικότητα της καθώς και η σταθερή προτίμηση από τους ειδικούς τεκμηριώνουν την σημασία της.


Εκτός από την γραμμή εντολών, το Unix έκανε δημοφιλή την οργάνωση ενός λειτουργικού συστήματος σε αρχεία και φακέλους, τα οποία χρησιμοποιήθηκαν και από τα περισσότερα γραφικά περιβάλλοντα που ακολούθησαν. Η πιο σημαντική συνεισφορά αυτού του συστήματος είναι στο σημείο συνάντησης των αρχείων με την γραμμή εντολής, όπου δημιουργήθηκαν οι γλώσσες κελύφους^[fig:unix-shell] καθως και η διασωλήνωση των προγραμμάτων.^[@kernighan2019unix] Σε αντίθεση με την ιδέα της εμπορικής διάθεσης εφαρμογών με πολλές δυνατότητες, το Unix βασίζεται στην ιδέα των πολλών μικρών προγραμμάτων, τα οποία παραμετροποιούνται, συνδέονται μεταξύ τους και τελικά συνθέτουν νέα προγράμματα σύμφωνα με τις ανάγκες του χρήστη. 


Ακόμη και η γραφική διεπαφή έγινε με έμφαση στο δίκτυο έτσι ώστε υπάρχει διαχωρισμός ανάμεσα στο μηχάνημα που εκτελεί μια εφαρμογή και στο τερματικό του χρήστη που κάνει την διάδραση. Τέλος, το Unix από την δημιουργία του την δεκαετία του 1960 μέχρι και σήμερα δίνει μεγάλη έμφαση σε μια κοινότητα χρηστών, οι οποίοι δουλεύουν μαζί τόσο για την ανάπτυξη του βασικού συστήματος και κυρίως για την ανταλλαγή προγραμμάτων.^[fig:pdp11-tty-unix] Η ιδέα της κοινότητας σε αντίθεση με την ιδέα του προϊόντος ήταν θεμελιώδης για την δημιουργία αντίστοιχων κοινοτήτων κατά τις επόμενες δεκαετίες, όπως αυτές των πρώτων δικτυακών συζητήσεων, της σκηνής των δοκιμαστικών προγραμμάτων και κυρίως για το ανοιχτό λογισμικό την δεκαετία του 1990.


